<?xml version="1.0" encoding="UTF-8"?>
<locale 
	lang="ti"
	langtitle="ትግርኛ"
	langtitle-trans="Tigrinja"
	id="ti-c06-long"
	desc="Tigrinyan translation of chapter 06 – In the earthworm's world, long text">
	<audio>
		<source type="audio/ogg" src="audio/ti-c06-long-64k.ogg"/>
		<source type="audio/mp3" src="audio/ti-c06-long-96k.mp3"/>
		<overlay type="application/smil+xml" src="audio/ti-c06-long.smil"/>
	</audio>
	<text key="c06-long-001" html="h2">ኣብ ዓዲ ሓሰኻ መሬት</text>
	<text key="c06-long-002" html="h3">ምዕራፍ 1. ሰሚር ገለ ኣብ ርእሱ ይነጥቦ።</text>
	<text key="c06-long-003"><p>ሕጂ ገለ ዘገርም ነገር ክትሰምዑ ኢኹም። እዚ ሓደ ብዛዕባ የኒን ሰሚርን ዝነግር ዛንታ እዩ። ንሳቶም ሰባት እዮም። ከምኡ እውን ብዛዕባ ሓደ ድሙን ሄንን እውን ክትሰምዑ ኢኹም። ካበይናይ ቦታ እዮም መጺኦም? ኣይንፈልጥን ኢና። ብሓደ መንኮርኩር ጌሮም እዮም መጽዮም። እቲ መንኮርኩር ልክዕ ከም ኩዕሶ ከቢብ እዩ። ብጥርሙዝ እዩ ተሰሪሑ። እቲ መንኮርኩር ናይ ምግጫው ሓደጋ ኣጋጢምዎ ኣብ ሓደ ገረብ ዓሊቡ! ዘገርም እዩ ኔሩ። ግን ካልእ ዝያዳ ዘገርም ነገር ኣሎ።  እቲ ዘገርም ኸኣ እቲ በቲ መንኮርኩር ጌሩ ዝመጸ ሄን እዩ። ሄን ንኻልኦት ንኣሽቱ ክገብሮም ይኽእል እዩ። ብጣዕሚ፡ ብጣዕሚ ንኣሽቱ።  ናብ ውሽጢ ገዛ ሓሳኹ ክኣትዉ ከምዝኽእሉ ጌሩ እዩ ዘንእሶም! ኣብቲ ኣብ ውሽጢ መሬት ዝርከብ መገዲ ሓሳኹ ብምኻድ፡ ኣብኡ እንታይ ከምዝመስል ክርእዩ ይኽእሉ! ሄን ኣብ ርእሶም ዝገብሩዎ ላምባዲና ይህቦም። ምኽንያቱ ኣብቲ ሓሳኹ ዝነብሩሉ ቦታ ጸልማት እዩ።</p></text>
	<text key="c06-long-004"><p>ሕጂ እንታይ ከምዘጋጠመ ክትሰምዑ ኢኹም።</p>
		<p>–ኣብዚ ናብ ታሕቲ ክንከይድ ኢና! ይብል ሄን።</p>
		<p> ኣብ ጥቓ ሓደ ፍዮሪ ዘሎ መሬት ሓደ ጉድጓድ ኣሎ። </p>
		<p>ናብቲ ጸልማት ይኣትዉ። እቲ መገዲ ገለርያ ወይ መተሓላለፊ መገዲ እዩ ዝመስል።  ዋላ ሓደ ድምጺ ኣይስማዕን። </p>
		<p>–ሽሽሽ…! ሄን ደው ይብል። የኒን ሰሚርን ክሰምዑ ይፍትኑ።  ዋላ ሓደ የለን።  ሽሽሽ…! ይብል ሄን ከም ብሓዲሽ።ሕጂ ገለ ሰሚዖም። ስምዑ! ከምዚ እዩ ዝመስል ዝነበረ። ( ምሕካኽ ጣውላ)ገለ ዝንቃሳቐስ ነገር ኣሎ። ቡናዊ ሕብሪ ዘለዎ ነገር። ንውሕ ዝበለ ነገር። </p>
		<p>–እዚ እቲ ሓሰኻ መሬት ድዩ? የኒ ሓቲታ</p>
		<p> ከምዚ ኢላ ሕሹኽ ትብል:- እዚ እቲ ሓሰኻ መሬት ድዩ። </p>
		<p>–እወ! ኢሉ ሄን። እዚ እቲ ሓሰኻ መሬት እዩ። ርእሱ ኣይንርእዮን ኢና። ጭርኡ ኢና ንርእዩ ዘለና። ርእሱ ኣብቲ ሓመድ እዩ ዘእትዎ ዘሎ። ንሱ ይበልዕ፡ ይበልዕ እዩ። ውሽጢ ውሽጢ ድማ ይኸይድ። ብኸምዚ ኸኣ መተሓላለፊ መገዲ ይሰርሕ። ጋለርያ።</p></text>
	<text key="c06-long-005"><p>–እቲ ኩሉ ዝበልዖ ሓመድ ናበይ ይኸይድ? ኢላ የኒ ሓቲታ። </p>
		<p>–እንታይ የጋጥም! ኢሉ ሰሚር ብምግራም ይዛረብ። ክትግምቱ ትኽእሉ ትኾኑ? ኩሉ እቲ ሓሰኻ ዘበልዖ ሓመድ ኣበይ ይኸይድ? ሰሚር ኣብ ርእሱ ዝነጠቦ ነገር እንታይ ይመስለኩም? ጸቡቕ ገሚትኩም! ሓርኢ እዩ ኔሩ! ካብ ጭራ ናይቲ ሓሰኻ ብዙሕ ቡናዊ ሕብሪ ዘለዎ ሓርኢ ወጺኡ ኣብ ልዕሊኦም ወሪዱ ። </p>
		<p>–ጽቡቕ እምበር! ኢሉ ሄን ጨዲሩ። ኣብዚ እቲ ሓመድ ጽቡቕ ክኸውን እዩ! እንካ ሱር ብላዕ ጥራይ! </p>
		<p>ሄን ሓደ ኣብቲ መተሓላለፊ ዝቦቐለ ጻዕዳ ሱር ኣልዒሉ። ሄን ነቲ ሱር ሰላም ኢሉዎ። ሄን ነቲ ሱር ክዛረቦ ከሎ ሰሚር ሰሚዑዎ እዩ። ሄን ምስ ኣትኽልቲ ክዛረብ ይኽእል ድዩ?</p>
		<p>ነቲ ሓርኢ ናብ ወሰን ወሰን እናደፍኡ ኣብቲ ጸልማት ክኸዱ ጀሚሮም። ዋላ ሓደ ድምጺ ከይገበሩ። ናብ ውሽጢ ቀጺሎም። ኣብ ሓደ ኣብ ውሽጢ ዘሎ ካልእ መተሓላለፊ። እቲ ኣብ ርእሶም ዝገበሩዎ ላምባዲና ከብርህ ጀሚሩ። እንታይ ይርእዩ ኣለዉ። ነዚ ኣብቲ ዝቕጽል ምዕራፍ ክትረኽቡዎ ኢኹም።ኣብ ምዕራፍ ክልተ።</p></text>
	<text key="c06-long-006" html="h3">ምዕራፍ ክልተ። ሓሰኻ ገለ የዳሉ።</text>
	<text key="c06-long-007"><p>ሕጂ የኒን ሰሚርን ኣብ ወሽጢ እቲ መትሓላለፊ መገዲ ናይቲ ሓሰኻ መሬት እዮም ዘለዉ። ኣብኡ ጸልማት እዩ። ተኾነ ግን ላምባዲና ርእሲ ኣለዎም። ሄንን ድሙን ብመንኮርኩር ጌሮም እዮም መጺኦም። ሄን ንኹላቶም ከንእሶም ይኽእል እዩ። ስለዚ እዮም ኣብ ገዛ ሓሰኻ መሬት ክኣትዉ ዝኸኣሉ። ሓሰኻ መሬት ብዙሕ ይሓርእ እዩ። ሰሚር ኣብ ርእሱ ሓርኢ ነጢብዎ እዩ። ሕጂ ይቕጽሉ ኣለዉ።</p></text>
	<text key="c06-long-008"><p>–ደው በሉ! ሄን ደው ኢሉ። </p>
		<p>ኩላቶም ጠጠው ኢሎም።  ሰሚር ነቲ ዝርኣዮ ክርድኦ ኣይኸኣለን።ንሱ ክልተ ከይተንቀሳቕሱ ዝደቀሱ ሓሰኹ መሬት ይርኢ። ብጣዕሚ ተጻጋጊዖም እዮም። ዋላ ሓደ ኣይንቃሳቐሱን። ሞይቶም ድዮም? ተቓታቲሎም ድዮም? ብሓባር ተላጊቦም ድዮም? ተባሊዖም ድዮም? ሰሚር ፈሪሑ። ሕጂ ሰሚር ንእሽተይ ብምዃኑ ኣይተሓጎሰን። ኪወጽእ ደልዩ። ከምብሓዲሽ ዓቢ ክኸውን ደልዩ። </p>
		<p>ሄን ሰሚር ከምዘይተሓጎሰ ርእዩ። ሄን ኢድ ሰሚር ሒዙ ብሕያውነት ክዛረቦ ጀሚሩ:- ኣጆኻ እዚ ሓደገኛ ኣይኮነን። ኣይንቀሳቐሱን እዮም ዘለዉ። ብዛዕባና ኣይገደሱን እዮም። ንሕና ንሳቶም ዝፈትዉዎ መግቢ ኣይኮናን።</p></text>
	<text key="c06-long-009"><p>–እንታይ ይገብሩ ኣለዉ ኢሉ ሰሚር ሓቲቱ።</p>
		<p>–ንሳቶም ሓደሽቲ ንኣሽቱ ቆልዑት ሓሰኻ መሬት የዳልዉ እዮም ዘለዉ፡ ይብል ሄን። -ክልቲኦም ሓሰኻታት እንቛቑሖ ኣንስተይትን ዘርኢ ተባዕታይን ኣለዎም።</p>
		<p>–እንታይ! የኒ ጨዲራ። መቸስ እዚ ቅኑዕ ኣይኮነን። ኣዋልድ እንቛቑሖ ኣንስተይቲ ኣለወን ኣውዳት ኸኣ ዘርኢ ተባዕታይ ኣለዎም።</p>
		<p>–እወ! ኢሉ ሰሚር ። ኣዋልድ እንቛቑሖ ኣንስተይቲ ኣለወን ኣውዳት ኸኣ ዘርኢ ተባዕታይ ኣለዎም።</p>
		<p>ግን ንስኻትኩም ሓሰኻ መሬት ኣይኮንኩምን! ኢሉ ሄን። -ሓሰኻ መሬት ኣብ ሓደ እዋን ወድን ጓልን ክኾኑ ይኽእሉ። ተኾነ ግን ይዋሃሃቡ እዮም። ዘርኢ ተባዕታይ ይዋሃሃቡ እዮም። </p></text>
	<text key="c06-long-010"><p>ሰሚር ነቶም ከይተንቀሳቐሱ ዝደቀሱ ክልተ ሓሰኻታት ሪኡዎም። ከምዚ ተላጊቦም ዘለዉ እዮም ዝመስሉ። </p>
		<p>–ሕጂ ከምኡ ድዮም ዝገብሩ ዘለዉ? ኢሉ ሓቲቱ</p>
		<p>–እወ ኢሉ ሄን፡ ይዋሃሃቡ እዮም ዘለዉ። ድሕሪኡ ክፋላለዩ እዮም። ድሕሪ ተወሰነ ጊዜ እቲ ኣብ ማእከል ናይቲ ሓሰኻ ዘሎ ሮዛ ሕብሪ ዘለዎ ቁልፊ ዝመስል  ነገር ይረጉድ። ኣብ ክልቲኦም ሓሳኹ። ድሕሪኡ ካብ ነብሶም ይፈለ እሞ ከም ከረጺት ይኸውን። እቶም ሓሳኹ ድማ ካብኡ እናተንፏሓኹ ናብ ድሕሪት ገጾም ኪወጹ ይጅምሩ። እቲ ከረጺት ኣብ ጥቓ መውጽኢ እንቛቑሖ ምስ ዝቐርብ፡ እንቛቑሖ ናብቲ ከረጺት ይኣትዉ። እቲ ከረጺት ናብቲ ዘርኢ ተባዕታይ ምስ ዝቐርብ፡ ዘርኢ ተባዕታይ ናብቲ ከረጺት ይኣቱ። እቲ ዘርኢ ተባዕታይ ኣብቲ እንቛቑሖ ይለግብ። ሽዑ እቲ ሓሰኻ ፈጺሙ ካብቲ ከረጺት ሶሊኹ ይወጽእ። እቲ ከረጺት ኸኣ ብኽልቲኡ ሸነኽ ይዕጾ። ንእሽተይ ባላንቺና ድማ ይመስል። ኣብቲ ውሽጢ ድማ ሓደሽቲ ንኣሽቱ ሓሰኻታት ይፍጠሩ።</p></text>
	<text key="c06-long-011"><p>የኒን ሰሚርን ትም ኢሎም ደው ኢሎም። እቲ ላምባዲና ኣብ ልዕሊ እቶም ክልተ ሓሳኹ ኣብሪሁ። ሕጂ ከምቲ ዝጽንሑዎ ተላጊቦም የለዉን። ቀስ ኢሎም ተፋላልዮም። እንታይ የጋጠም ኣሎ ሕሹኽ ኢላ የኒ። ክትርብሽ ኣይደለየትን። ንኹሉ ክትርኢ ደልያ ኔራ። ርእያ ኸኣ። </p>
		<p>እቶም ሓሰኻታት ብጥንቃቐ ናብ ድሕሪት እናተሳሕቡ ካብቲ ቁልፊ ወጺኦም። ሕጂ እቲ ከረጺት ኣብ ባይታ ኣሎ። ንእሽተይ ባላንቺና ይመስል። ልክዕ ከምዚ ሓደ ሰብ ንሓደ ፌስታል ነፊሑ ብክልቲኡ ሸነኽ ዝቛጸሮ ይመስል።</p>
		<p>–ሕጂ ንኣሽቱ ሓሳኹ ክፍጠሩ ድዮም ሰሚር ሓቲቱ።</p>
		<p>–ብዙሓት ክኾኑ እዮም። ኣብቲ ከረጺት ንብዙሓት ሰሙናት ክጽንሑ እዮም። ሽዑ ድልው ምስኾኑ ይወጹ። እቲ ከረጺት ጽቡቕ ሽም ኣለዎ። </p>
		<p>–እንታይ እዩ?</p>
		<p>–ቆፎ ሓሰኻ!</p>
		<p>–ቆፎ ሓሰኻ?</p>
		<p>–ቆፎ ሓሰኻ1</p>
		<p>ምናልባት ኣብቲ መተሓላለፊ ሓሰኻ እናኸዱ ከለዉ ገለ መዝሙር ኣዳልዮም ይኾኑ። ምናልባት እውን ከምኡ ኣይገበሩን ይኾኑ። ምናልባት ገለ ነገር ይሓስቡ ኔሮም ይኾኑ። ምናልባት ገለ ሕማቕ ነገር የጋጥሞም ይኸውን። ብዛዕባ እዚ ኣብ ምዕራፍ ሰለስት ክትፈልጡ ኢኹም።</p>
	</text>
	<text key="c06-long-012" html="h3">ምዕራፍ ሰለስተ። ዳርጋ ተበሊዖም ኔሮም።</text>
	<text key="c06-long-013"><p>የኒን ሰሚርን ኣብቲ መተሓላለፊ ናይቲ ሓሰኻ መሬት እዮም ዘለዉ። ኣብኡ ጸልማት እዩ ዘሎ። ግን ላምባዲና ርእሲ ኣለዎም። ሄንን ድሙን ብሓደ መንኮርኩር ጌሮም እዮም መጺኦም። ሄን ንኹሎም ንኣሽቱ ክገብሮም ይኽእል እዩ። ብኸምዚ ድማ እዮም ኣብ ገዛ ናይ ሓሰኻ ክኣትዉ ዝኸኣሉ። ኣብኡ ሓደ ሓሰኻ መሬት ክንድምንታይ ክሓርእ ከምዝኽእል ርእዮም እዮም። ብፍላይ ሰሚር ነዚ ርእዩ እዩ። ኣብ ርእሱ ሓርኢ ነጢብዎ እዩ። ክልተ ዝተዋሰቡ ሓሰኻታት እውን ርእዮም እዮም። እቶም ሓሰኻታት፡ ንኣሽቱ ሓሰኻታት ዝሕዙ ቆፎ ሓሰኻታት ኣዳልዮም እዮም። ሕጂ እቶም ኣርባዕተ ቀስ ኢሎም መገዶም ይቕጽሉ። ቀስ ኢሎም። ነቲ ሓሰኻ ከሰንብድዎ ኣይደለዩን። እንታይ ከምዝገብር ክርእዩ ደልዮም ኔሮም። እቲ ሓሰኻ ከመይ ከምዝነብር ክርእዩ እዮም ደልዮም። የኒ ገለ ክትሓስብ ጀሚራ። ንምንታይ እዩ እቲ መተሓላለፊ ዘይፈርስ። ንምንታይ እዩ ከፉትን ጽቡቕን ዘሎ። ንሄን ብዛዕባ እዚ ሓቲታቶ። ሄን ብዙሕ ይፈልጥ እዩ።</p></text>
	<text key="c06-long-014"><p>ንምንታይ እቲ መትሓላለፊ ዱልዱልን ተሪርን ኮይኑ? የኒ ሓቲታ። </p>
		<p>–እቲ ሓሰኻ ተሪር ጌሩ እዩ ዝሰርሖ። እቲ ሓሰኻ ይበልዕን ይኩዕትን። ኣብ ተመሳሳሊ ጊዜ ንፋጥ ዝመስል ነገር ጌሩ ነቲ መተሓላለፊ ይለኽዮ። ብኸምዚ ኸኣ እቲ መተሓላለፊ ተሪር ይኸውን። </p>
		<p>–እቲ ንፋጥ ዝመስል ነገር እንታይ እዩ? </p>
		<p>–ከምዚ ጥፍጣፍ እዩ ዝመስል። ብኡ ኣቢሉ ነቲ መንደቕ ይለኽዮ። ሽዑ እቲ መተሓላለፊ ልክዕ ከም እምኒ ተሪር ይኸውን። </p>
		<p>–እምኒ?</p>
		<p>–እወ: ልክዕ ከም እምኒ ተሪር። ስለዚ ንነዊሕ ዓመታት ከይተበላሸወ ይጸንሕ። ሽሕ ዓመት ክጸንሕ ይኽእል እዩ! </p>
		<p>–ሽሕ ዓመት! የኒ ክትሓስብ ጀሚራ። ሓደ ሓሰኻ ሽሕ ዓመት ዝጸንሕ ነገር ክሰርሕ ይኽእል ዶ? ሓደ ኣፍንጫ ዘብሉ፣ ዓይኒ ዘይብሉ፣ እዝኒ ዘይብሉ፣ ክዛርብ ዘይክእል፣ የእዳውን ቅልጽምን ዘይብሉ ንእሽተይ ሓሰኻ ከምዚ ክሰርሕ ይኽእል? እዝስ ክኸውን ይኽእል ዶ? ካብዚ ንላዕሊ ኣይሓሰበትን። ገለ ድምጺ ሰሚዓ። ድምጺ ናይ ሓደ ዝበልዕ ዘሎ ነገር እዩ ኔሩ። ውሕጥ! ውሕጥ! ውሕጥ! ውሕጥ!... ዝጠመየ ነገር ኣሎ። እናቐልጠፈ ዝበልዕ። ገለ ንሉስሉስ ዝኾነ ነገር ዝበልዕ። ውሕጥ: ውሕጥ: ውሕጥ: ውሕጥ…</p></text>
	<text key="c06-long-015"><p>ሄን ሕሹኽ ኢሉ:- ትም ኢልኩም ደው በሉ። ኣይትዛረቡ።</p>
		<p>ሄን ናብቲ ድምጺ ገጹ ጠሚቱ።</p>
		<p>የኒ ናብቲ ድምጺ ገጻ ጠሚታ።</p>
		<p>ሰሚር ናብቲ ድምጺ ገጹ ጠሚቱ።</p>
		<p>ድሙ ናብቲ ድምጺ ገጹ ጠሚቱ።</p>
		<p>ሓደ ነዊሕ እንሰሳ ርእዮም። ብጫ ኣይነበርን። ቀይሕ ኣይነበረን። ኣራንሾኒ ሕብሪ ኔሩዎ። ቁሩብ ጽፍሕ ዝበለ እዩ ኔሩ። ኣብ ነፍስ ወከፍ ጎኑ ብዙሕ የእጋር ኔሩዎ። ጽፍሪ እውን ኔሩዎ። ክልተ ዓበይቲ ኣጻፍር። ብታሕቲ ገለ ኔሩ ድዩ። እቲ እንሰሳ ኣብ ልዕሊ ሓደ ዕንጨይቲ ድዩ ደቂሱ ዘሎ? ቡናዊ ዕንጨይቲ? ሰሚር እንታይ ከምዝኾነ ርእዩ። ሓደ ሓሰኻ መሬት እዩ ኔሩ። እዚ ውሕጥ፣ ውሕጥ፣ ውሕጥ ዘብል ዝነበረ ድማ ነቲ ሓሰኻ መሬት ዝበልዕ ዝነበረ እንሰሳ እዩ ኔሩ። ነቲ ሓሰኻ በጽፋሩ ሒዙ ይሕይኾ ኔሩ! አደድ!!! ሰሚር ትም ክብል ከምዝነበሮ ረሲዑ። :-ንሓደ ሓሰኻ መሬት ይበልዖ ኣሎ። ኢሉ ዓው ኢሉ። የኒ ፈሪሓ። ንሳን ሰሚርን ሄንን ድሙን ንኣሽቱ እዮም ኔሮም። ካብቲ እንሰሳ ይንእሱ ኔሮም። መግቢ ክኾኑ እዮም!</p></text>
	<text key="c06-long-016"><p>እቲ እንሰሳ ሰሚዑዎም። ርእሱ ሓፍ ኣቢሉዎ። ኣፉን ኣጽፋሩን ኣብ ቅድሚኦም እዩ ኔሩ። የኒ ጎይያ። ሰሚር ጎይዩ። ድሙ ጎይዩ። ሄን ጎይዩ። ደድሕሪት ጎይዮም። ኣበይ ኔሩ እቲ መውጽኢ? የኒ ናበይ ከምተብል ተጨኒቓ። እቲ መውጽኢ ኣበይ እዩ ኔሩ! እቲ እንሰሳ ደድሕሪኦም ጎይዩ። ነቲ ኣጽፋሩ ናብ ቅድሚት ኣቢሉ። የኒ ብርሃን ርእያ! እቲ ከፋት እዩ ኔሩ። እቲ መውጽኢ እዩ ኔሩ። ክንድቲ ዝኸኣልዎ ጎይዮም። ኣብቲ ሳዕሪ ድማ በጺሖም። እቲ እንሰሳ እውን ኣብኡ በጺሑ። ናብ የኒ ገጹ ነጢሩ። </p>
		<p>–ዓበይቲ ኩኑ ኢሉ ሄን ቀልጢፉ። ሽዑ ንሽዑ ዓበይቲ ኮይኖም። የኒ ድሒና። ሰሚር እውን ኣይተበልዐን። እቲ እንሰሳ ኣበይ ኔሩ? ጠፊኡ? -ኣብዚ ጨዲሩ ሰሚር። ኣብቲ ሳዕሪ ሓደ ኣራንሾኒ ሕብሪ ዘለዎ ንእሽተይ እንሰሳ ርእዮም። ንእሽተይ ጽፍሕ ዝበለ እዩ ኔሩ።  ብክልቲኡ ጎንታቱ ብዙህ የእጋር ኔሩዎ። ካብ ሓደ ኣጻብዕ ዝንእስ እዩ ኔሩ። ንእሽተይ ሽኮሪና እንሰሳ ኢሉ ሰሚር። ኣነ ዓቢ እየ ዕድል ጌረ።</p></text>
	<text key="c06-long-017"><p>እቲ ኣራንሾኒ እንሰሳ እግረ-ሚእቲ እዩ ኔሩ ኢሉ ሄን። ንሱ ናይ ሓሰኻ መሬት ዝዓበየ ጸላኢ እዩ። ቅጥን ኢሉ ንውሕ ዝበለ እዩ። በቲ ኣጽፋሩ ጌሩ ነቲ ሓሰኻ መረት ምስ ቀተሎ ይበልዖ። </p>
		<p>የኒ ተሓጒሳ ኔራ። ብሓደ እግረ–ሚእቲ ኣይተበልዐትን። </p>
		<p>ነቲ ንእሽተይ እንሰሳ ንምንታይ ከምዝፈራሕኩዎ እንድዒ! </p>
		<p>እቲ ንእሽተይ እንሰሳ ጠፊኡ</p>
		<p>–ሎሚ ምሸት ኣብ ደገ ኣብ ጸልማት ክንከውን ኢና ኢሉ ሄን። </p>
		<p>–እንታይ ክንገብር ኢና? ኣበይ ክንከይድ ኢና? የኒን ሰሚርን ክፈልጡ ደልዮም ኔሮም። </p>
		<p>ንስኻቱም እውን ብዛዕባ እዚ ክትፈልጡ ኢኹም።  ግን ኣድ ካልእ ዛንታ እዩ ዝኸውን። ኣብኡ ድማ ብጣዕሚ ኣዝዩ ጸልማት እዩ።</p></text>
</locale>
